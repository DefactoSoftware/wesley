<article>
  <p>
    Voorafgaand aan het gebruik van de OPT geeft de zorgverlener een korte uitleg. Eerst worden de vier verschillende behandeldoelen toegelicht.
  </p>
  <ul>
    <li>
      Levensverlenging <br>
      Streven naar zo lang mogelijk leven.
    </li>
    <li>
      Onafhankelijkheid bewaren <br>
      Streven naar zo groot mogelijke zelfredzaamheid in het dagelijks leven.
    </li>
    <li>
      Verminderen of wegnemen van pijn <br>
      Streven naar een situatie waarin de patiënt zo min mogelijk pijn ervaart.
    </li>
    <li>
      Verminderen of wegnemen van andere klachten of symptomen <br>
      Streven naar een situatie waarin de patiënt zo min mogelijk last heeft van een ander symptoom. Hierbij is van belang dat een patiënt aangeeft om welk symptoom het gaat. Dat kan bijvoorbeeld duizeligheid, misselijkheid, kortademigheid of jeuk zijn.
    </li>
  </ul>

  <p>
    Vervolgens wordt de patiënt uitgenodigd om aan te geven hoe belangrijk hij/zij deze doelen vindt.
  </p>
  <ul>
    <li>
      Elk behandeldoel krijgt een score van 0-100. Hoe hoger de uitkomst, hoe meer belang de patiënt hecht aan dit behandeldoel.
    </li>
    <li>
      Daarbij geldt dat niet alle doelen even belangrijk mogen zijn; er moet een rangorde worden aangegeven. Dit gaat door middel van het afruilprincipe: hoe belangrijker men één bepaald behandeldoel vindt, des te minder aan de andere doelen kan worden voldaan.
    </li>
  </ul>
  <p>
    De uitslag kan in de vorm van een score worden genoteerd.
    Ervaring leert dat een consult waarin de OPT gebruikt wordt 10-30 minuten duurt. Uit onderzoek onder huisartsen en patiënten blijkt dat men positief is over het instrument en dat het eenvoudig, gemakkelijk en snel te gebruiken is.
  </p>
  <p>
    <a href="/video">Bekijk hier</a> een voorbeeld van een OPT-aankondiging door een huisarts
  </p>

</article>
